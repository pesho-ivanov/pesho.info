---
author: cheater
comments: true
date: 2009-10-21 13:17:00+00:00
layout: post
slug: run
title: Да бягаш или да учиш
wordpress_id: 53
categories:
- МГУ (BG)
tags:
- забава
- спорт
---

Напоследък бягането (в пряко значение) ми се струва особено интересно. Освен в парковете, започнах да бягам из града (благодарение на гладките безкрайни асфалтови алеи) - до околовръстното (МКАД), до МосФилм, до Кремъл.  
<!-- more -->  
Според прогнозата за времето, вчера трябваше да е последният недъждовен ден, затова реших да го използвам пълноценно като се опитам да пробягам от МГУ до Кремъл (около 12км). Към средата на пътя пролича приликата между големите градове - мръсният въздух - очите щипят, в носа се наслояват прах и неотработени газове, а в устата се усеща киселина, която продължава към стомаха. Все пак се добрах до Кремъл за час, взех си билет (от 16:00 до 17:00 за студенти е безплатно) и влязох. По трудния начин разбрах, че не можело да се бяга вътре - спряха ме, разпитваха ме, документите гледаха. След половин час реших, че мога да бягам още, но не знаех накъде. Продължих на североизток, после по крайречната алейка и след час и половина бях отново в МГУ. Не знам как, но накарая се оказа, че съм изминал над 25км (?!) [до Кремъл и обратно](http://urthwurm.hit.bg/25km.JPG).  
  
Намерих алпинистки клуб към МГУ. Там не се шегуват. Общофизическата подготовка е два пъти седмично по 1.5ч. Събираме се по около 20 човека независимо от времето. В четвъртък темпова - основно бягане в парка до МГУ и алеите по реката (~18km маршрут). Във вторник - силова - около 8км бягане, но по склонове и стъпала, носене на партньора, и др. Тренировките завършват на лостовете. Скално катерене също два пъти седмично - на другия край на Москва, понеже МГУ няма скалодром... Провеждат се и лекции по различни теми, свързани с алпинизма, а лятото се планират различни походи и лагери, където се организират нормативи за получаване на разряд (спортна класификация).  
  
Факултетът ни е на първо място в МГУ по ориентиране. Всяка седмица има по две състезания в подмосковието, което си е просто разкош. Ще пробваме и това като му дойде времето.  
  
Има някакви 50, 100, 120-километрови скороходни обиколки (подобно на [обиколката на Витоша](http://vitosha100km.hit.bg/)), но не съм се интересувал достатъчно. Определено ще е по-добре по естествена настилка. Замислих се също, че ще е нужна и някаква диета, ако смятам да бягам по този начин - че тук кога ядеш, кога не...  

