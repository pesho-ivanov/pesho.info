---
author: cheater
comments: true
date: 2012-11-03 20:23:23+00:00
layout: post
slug: forgotten-math-schools-law
title: Забравените МГ - връзка с депутатите
wordpress_id: 338
categories:
- Дилетантство (BG)
---


След като разбрах за поредния законопроект за „образованието“, бях предубедено-потресен. Но от четене на жълта преса на какво ли не можеш да се начетеш – от собствен опит зная разликата между случващото се и печатаното. Затова седнах и се зачетох в оригинала на законопроекта (препратка към който никой не дава – [ето една](http://www.mon.bg/below/law/)). И тогава вече бях обосновано-потресен.
<!-- more -->
Из „Закон за предучилищното и училищното образование“ от 14.02.2012 Чл. 36. (2) Според етапа или степента на образование училищата са:



	
  1. начални (І–ІV клас включително);

	
  2. основни (І–VІІ клас включително);

	
  3. гимназии (VІІІ–ХІІ клас включително);

	
  4. обединени (І–Х клас включително);

	
  5. средни (І–ХІІ включително).


Като простосмъртен гражданин, реших се обръна към депутатите, за които гласувах на миналите избори. Адресите на всичките 229 народни представители, пред които изпратих мнението си, можете да намерите [тук](http://www.parlamentaren-kontrol.com/mails.html). Обикновено особено внимавам с разпращането на СПАМ, но в случая нямам гузна съвест: това е единственият известен ми канал за комуникация, а проблемът е реален. Ето равносметката:



	
  * 220 не ми отговорите, но аз се надявам, че повечето са погледнали писмото (в края на краищата, не настоявах на отговор, а на действия);

	
  * 6 не можаха да получат писмото ми поради технически проблеми (пощенският им сървър отговаря, че не познава такива абонати);

	
  * 2 ми отговориха лично: [г-н Хамид (Движение за права и свободи)](http://www.parliament.bg/bg/MP/1113) и [г-н Курумбашев (Коалиция за България)](http://www.parliament.bg/bg/MP/1019) ме подкрепиха и изразиха готовността си да се борят за запазването на текущата структура на гимназиите;

	
  * 1 ми отговори със шаблонно писмо (освен грешката във фамилията ми, в последствие разбрах и че е изпратено до поне един друг човек): [г-жа Чалъкова (ГЕРБ)](http://www.parliament.bg/bg/MP/1119) предположи, че явно не съм разбрал философията на закона поради намесата на медиите и че единствената промяна ще е в названието на гимназиите. На конкретни ми относно отсъствието на каквато и да било структура 5–12клас, получих мълчание. На следващото ми писмо лично до г-жа Чалъкова, отговор не получих.


Следва писмото ми от 13 юли 2012 до членовете на партия ГЕРБ (подобно, но насърчаващо писмо изпратих и на членовете на останалите партии).


<blockquote>Уважаеми представители на партия ГЕРБ,

Към вас се обръща Петър Ивелинов Иванов, студент от 3-ти курс,
специалност „Приложна математика и информатика“ в Московския държавен
университет.

В настоящото писмо (адресирано и до мои приятели от МГ в страната) ще
опитам да ви убеди, че промяната на статута на математическите
гимназии би било *голяма грешка* от страна на правителството, в което
ГЕРБ представлява мнозинство. Обучението ми още от 5-ти клас в
Природо-математическата гимназия на гр. Шумен е една от най-важните
предпоставки за засилване на интереса ми към науката. Образователното
развитие на родината ми е това, което най-високо ценя и няма да си
спестя усилия да информирам обкръжението си относно всяка настъпваща
акция *против интелигенцията* ни.

От 5-ти клас в ПМГ Шумен започнах да ходя в школа по математика, с
която до 7-ми клас активно участвах на състезания. Заслугата беше на
организираните школи по математика в ПМГ дори за най-малките.

Благодарение на състезателната среда, успях да попадна и сред
информатици, които напълно запалиха интереса ми. От 7-ми до 12-ти клас
не съм пропуснал нито едно национално състезание по информатика,
участвах на редица онлайн състезания, ходих няколко пъти на
международни състезания. А задачите започваха да стават не само
сложни, а и практически важни. Аз не бях единствен -- от всеки випуск
на гимназията ми можеха да се намерят множество ученици, активно
участващи в олимпиади. Свикнали сме да открояваме конкретни
преподаватели, които са напътствали ученика, но за цялата пирамида под
краката им обикновено не мислим.

Ако вместо ПМГ, бях постъпил в което и да е друго училище в Шумен, в
най-добрия случай щях да проспя 3 години (преди кандидатствам за ПМГ
след 7-ми клас).

Сега съм студент в най-голямия университет в Русия, всяко лято се
стремя да ходя на различни научни стажове. Когато се прибирам в
родината си, винаги се връщам в гимназията си и събирам ученици, за да
им разкажа за тези върхови постижения на приложната наука, които са ми
известни. За щастие, въпреки разпростиращите се нетрудолюбие и
нихилизъм, все още намирам общ език с учениците и се радвам на
заинтересоваността им.

Във всички известни ми страни, където съществува точна наука поне в
някаква форма, съществуват и елитни учебни заведения, съпровождащи
най-дейните ученици още от преди да им бъде убит интереса и желанието
за задълбочено учене.

Всички конкретни примери, които изброих, са резултат от плодотворна
среда, която съпътства учениците и ги подготвя за осмислена бъдеща
дейност -- не унищожавайте тази среда!

С уважение,
Петър Иванов</blockquote>



p.s. На 15.09.2012г. това съобщение беше публикувано в [блога за парламентарен контрол](http://blog.parlamentaren-kontrol.com/). С цел запазване на неутралния тон на независимия ресурс, на 04.10.2012г. беше преместено на [личния ми блог](pesho.info/diletto).

