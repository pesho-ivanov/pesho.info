---
author: cheater
comments: true
date: 2009-09-16 18:48:00+00:00
layout: post
slug: preface
title: Предистория
wordpress_id: 41
categories:
- МГУ (BG)
tags:
- предварително
---

На въпроса "Имаш ли нещо руско у себе си?" обикновено отговарям с "Практическа граматика и разговорник". Или иначе казано — не. Забелязвани са известни физически прилики между мен и различни рускаци ([Плюшченко](http://urthwurm.hit.bg/plius.JPG), [случайна снимка](http://urthwurm.hit.bg/f_4243154.jpg)), но всички прилики са напълно случайни (или поне родителите ми така казват :").  
<!-- more -->  
Баща ми е завършил Московския енергетически институт по времето, когато СССР е бил "близък" и "достъпен" и немалко българи са се отправяли натам. Това може би все някак е повлияло на бъдещия ми избор, въпреки че ситуацията е различна. Не знам доколко професията на майка ми има нещо общо, но комбинацията майка — лекар, и баща — инженер, води убедително в статистиката ми за професии на приятели със сходни на моите интереси.  
  
Руски език учих в училище — от 9-ти до 12-ти клас — пълна трагедия... никаква полза. Но разбира се имах резервен план — изгледах всички възможни руски военни филми и послушах немалко Вицоски (за почитателите: [21 албума с негови песни](http://mlmusic.38th.ru/) на сървъра на един приятел). Идеята за руския беше да придобия някакво общо ниво, за да мога да чета огромното количество литература. В резултат тук-таме и попроговорих.  
  
През 2008 бях 12-ти клас и съществуваше вероятност да попадна в националния ни отбор по информатика. Тогава вече бях ходил два пъти на TCHS ([TopCoder](http://www.topcoder.com/tc) High School) в САЩ, където бях се запознал с няколко руснака. Единият от тях, ми беше споменал за тяхна лятна компютърна школа ([ЛКШ](http://lksh.ru/)), която се провежда през лятото. Не знаех почти нищо за тази школа, но предполагах, че ще бъде по-сериозна от нашите. Това щеше да бъде чудесна подготовка за евентуалното ми участие на [IOI](http://www.ioinformatics.org/)’08 (международната олимпиада по информатика) в Египет. Реших да пиша на хората, и въпреки че не отговарях на много от критериите им (минал срок на заявката ми; неполагане на задачките за кандидатстване; с две години по-голяма възраст от най-големите ученици; липса на свободни места), ги попитах дали мога да участвам. На следващия ден получих писмо, че разглеждат моя въпрос и до седмица ще получа отговор. След седем дни получих писмо, в което бяха описани някои формалности, които трябва да направя, за да отида.  
  
Към края на юли 2008-ма завършиха подборните състезания и аз се оказах на пето място от четирима, които се класират. Беше тежко, но желанието да решавам задачи остана. Отидох на школата.  

