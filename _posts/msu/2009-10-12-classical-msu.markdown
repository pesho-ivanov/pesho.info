---
author: cheater
comments: true
date: 2009-10-12 19:37:00+00:00
layout: post
slug: classical-msu
title: МГУ като класически университет
wordpress_id: 46
categories:
- МГУ (BG)
tags:
- обучение
---



Както навсякъде се афишира, [МГУ](http://msu.ru/) е класически университет. Факултетът по изчислителна математика и кибернетика ([ВМК](http://www.cs.msu.ru/)) се е появил преди 40 години, но не прави изключение. Това се проявява в няколко аспекта:
<!-- more -->

1. Математическият анализ те преследва винаги и навсякъде.

2. Бюрокрацията е обезателна. Чакаш, тичаш, блъскаш се. Пишат ти първото име по всевъзможни начини (Пётр, Петер, Петръ, Петьр, Пееър, Петчр, Петьъ, Петъер, Питер, Петъ, Пъер, Петё...) и бащиното на “-ич”. В картата за метрото щяха да ми изтрият “ъ”-то, понеже го помислиха за грешка. Трябваше да се оформят документи за факултета, университета, миграционните власти, застрахователите, лекарите, наземния транспорт, подземния транспорт, общежитието. Никой не знае точно къде и за какво трябва да отидеш, но като цяло от международния отдел на факултета ти помагат много. Още първия ден тук събрах към 20-ина хартийки от най-разнообразни места и продължавам да събирам.








3. Задължително е присъствието на всички занятия. На упражненията или преподавателят или отговорникът на групата води отчет. А на лекции понякога влиза комисия. По почти всички предмети има домашни.

4. Изпити не се "влачат", както е прието у нас. Единственият начин да продължиш да учиш в университета, е да си вземеш сесията (т.е. всички изпити). По всички предметите трябва да получиш заверка (рус. зачёт[зачьóт]) (обикновено с резултат допуснат/недопуснат) от семинариста, а по важните предмети следва изпит (без заверка не те допускат до изпит). През семестъра по важните предмети обикновено има контролни (предимно две писмени със задачи и оценки) и колоквиуми (предимно един устен теоретичен с резултат взел/невзел) - ако се представяш добре на тях, могат да ти дадат заверка "на автомат". Ако не ти дадат заверка, отиваш на комисия по време на изпитната сесия и по идея - пропускаш изпитите докато не си вземеш заверка от комисията. Ако няколко пъти комисията не ти даде заверка, пращат те в учебния отдел и там решават дали да те изключат. Така в следващия семестър всичко започва на чисто. :")

Както и Медведев тази година бил казал: "Учи се или довиждане". Ректорът на МГУ е на същото мнение, и като цяло на никого не му мигва окото да те изключат, ако не си си взел някой изпит. Затова и всички се притесняват да не отлетят. Да не говорим, че момчетата веднага ги вземат в казармата, ако ги изключат. Има такива, които учат по цял ден, има и такива, които пият (между другото: [отношението към алкохола](http://urthwurm.hit.bg/IMG_1604_underlined.JPG) в общежитието). Но няма такива, които могат да си позволят да не учат и да не си пишат домашните (ако има, то след един семестър вече ги няма).


